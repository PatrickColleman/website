<HTML>
<HEAD>
  <META NAME="GENERATOR" CONTENT="Adobe PageMill 3.0 Win">
  <TITLE>Cryptologie</TITLE>
</HEAD>
<BODY BGCOLOR="#ffffff">

<P><CENTER><B><FONT SIZE="+4">One time pads:<BR>
</FONT><FONT SIZE="+3">A5</FONT></B></CENTER></P>

<P><B>Stroomversleuteling</B></P>

<P>De sleutel K wordt gebruikt om een generatormodule aan te sturen
die een lange rij bits genereert. De module is deterministisch
en wordt door de zender en de ontvanger met dezelfde sleutel aangestuurd,
zodat dezelfde bitrij S wordt verkregen. Het principe doet denken
aan het one-time pad, maar een belangrijk verschil is dat het
pad S niet willekeurig is, maar uit de veel kortere sleutel K
wordt afgeleid.</P>

<P>&nbsp;</P>

<P><B>Het A5-algoritme voor GSM-telefonie</B></P>

<P>Als voorbeeld van een stroomsysteem bekijken we het A5 algoritme
dat wordt gebruikt in GSM-telefoons. Communicatie vindt in twee
richtingen tegelijk plaats en de generator levert bits om beide
richtingen te versleutelen. Het analoge signaal wordt gedigitaliseerd
en gecomprimeerd, en er wordt stuurinformatie aan toegevoegd,
waarna de datastroom in frames van 114 bits wordt geknipt. Een
frame staat voor 4,6 milliseconde van de conversatie (die dus
inclusief stuurinformatie zo'n 24 kilobit per seconde vraagt).
Omdat er bij GSM-communicatie zeer vaak blokken door transmissiefouten
worden verminkt kan een chaining mode niet worden gebruikt (anders
zou &eacute;&eacute;n foutief blok al de rest van de data verminken),
en dus moeten de frames onafhankelijk van elkaar worden versleuteld.</P>

<P>Het A5-algoritme gebruikt een 64-bitssleutel, en het 22-bits
serienummer i van de frames, die samen door een eenvoudige hardwaremodule
worden afgebeeld op een 228 bitsstring Si. Elke communicatierichting
gebruikt de helft van deze bits. Er zijn twee systemen: A5/1 wordt
in de Europese telefonie gebruikt en A5/2 in de exporttoestellen.
We beschrijven hier A5/1.</P>

<P>A5/1 gebruikt een vorm van het lineaire feedbackregister. Dit
is, zoals geweten, een eenvoudige manier om min of meer random
bitstreams te genereren. Het register bestaat uit een bitrij,
die in elke stap een positie naar links kan worden verschoven.
De meest linkse bit is dan de uitvoer, terwijl aan de rechterkant
een combinatie van een paar bits op vaste posities (de taps) wordt
ingevoerd.</P>

<P>Een schuifregister met n bits heeft natuurlijk precies 2<sup>n</sup>toestanden.
Een ervan is bijzonder, namelijk die waarin alle bits gelijk aan
nul zijn: de volgende uitvoerbit is een nul, en de volgende toestand
is dezelfde, zodat het register de oneindige rij 000000 ... zal
genereren. Door de keuze van de taps kan een register zo worden
ontworpen, dat de uitvoer repeteert met maximale lengte, dit wil
zeggen dat alle 2<sup>n</sup> - 1 overige toestanden achtereenvolgens
voorkomen, en de uitvoer periodiek is met periodelengte 2<sup>n</sup>-
1.</P>

<P><CENTER><IMG SRC="A5.gif" WIDTH="512" HEIGHT="276" ALIGN="BOTTOM"
BORDER="0" NATURALSIZEFLAG="2"></CENTER></P>

<P><CENTER>&nbsp;</CENTER></P>

<P>Bovenstaande figuur toont de drie schuifregisters van A5/1,
met lengte 19, 22 en 23 bits, en hun taps; de in totaal 64 bits
geven 264 toestanden.</P>

<P>De string Si voor het versleutelen van frame i wordt als volgt
berekend.</P>

<P>1. De schuifregisters worden op 0 gezet en er worden 64 slagen
gedraaid, waarbij steeds een bit van de sleutel wordt meegeEXORd
voor het berekenen van de rechter bit.</P>

<P>2. Vervolgens worden er 22 slagen gedraaid waarbij bits van
het framenummer worden meegeEXORd.</P>

<P>3. Er worden honderd slagen gedraaid waarbij de uitvoer wordt
genegeerd. In deze fase worden de registers gestuurd op basis
van een klokbit, een speciale tap op elk register. Een register
wordt alleen geschoven als de waarde van zijn klokker overeenkomt
met de meerderheid van de drie klokkers. Dit is de enige manier
waarop de drie registers elkaar be&iuml;nvloeden. In elke slag
worden twee of drie registers verschoven.</P>

<P>4. Er worden 228 slagen gedraaid, weer met gebruik van de klokkers,
waarbij de 228 bits uitvoer worden gebruikt als Si.</P>

<P>In totaal duurt de procedure 414 slagen van de registers, en
door implementatie in hardware is de benodigde rekenkracht verwaarloosbaar.</P>

<P>&nbsp;</P>

<P><B>Aanval op A5</B></P>

<P>Door Biryukov werd een known plaintext attack op A5/1 beschreven;
de behandeling beperkt zich hier tot het noemen van de belangrijkste
zwakheden die worden uitgebuit. Dit begint met de sleutellengte
die, met 64 bits, net als bij DES weer iets aan de kleine kant
is. De standaardtrucs als Hellmans aanval zijn daardoor weliswaar
niet direct haalbaar, maar zijn, zoals door Biryukov opgemerkt,
slechts &quot;marginaal onhaalbaar&quot;.

</BODY>
</HTML>
