<HTML>
<HEAD>
  <META NAME="GENERATOR" CONTENT="Adobe PageMill 3.0 Win">
  <TITLE>Cryptologie</TITLE>
</HEAD>
<BODY BGCOLOR="#ffffff">

<P class="MsoNormal"><CENTER><B><FONT SIZE="+2">Virtuele private
netwerken (VPN)<BR>
korte herhaling</FONT></B></CENTER></P>

<P>&nbsp;</P>

<P><B><U>Encryptie</U></B></P>

<P>De bedoeling van encryptie is er voor te zorgen dat machines
of personen die niets te maken hebben met het VPN, dit ook niet
kunnen omdat er geheimschrift gebruikt is. In de volgende bladzijden
zullen we de methodes van encryptie kort herhalen.</P>

<P>In de cryptoanalyse spreekt men over het begrip 'plain text'.
Dit is het door te sturen bericht voordat er geheimcodering gebruikt
is. Dit is dus perfect door iedereen te lezen.</P>

<P>Het is duidelijk dat de lengte van de sleutel uiterst belangrijk
is. Wanneer men deze niet kent, kan men de tekst niet lezen, en
hoe langer de sleutel, hoe langer men moet zoeken omdat er meer
mogelijkheden zijn. Tegenwoordig is een lengte van 56 bits een
minimum.</P>

<P>In het vervolg van deze tekst spreken we over Alice en Bob.
Beide zijn gewenste personen (machines) in de communicatie. Charlie
is steeds ongewenst.</P>

<P>&nbsp;</P>

<P><B>Symmetrische encryptie</B></P>

<P>Bij symmetrische encryptie gebruiken zender en ontvanger dezelfde
'sleutel'. Dit is een getal bestaande uit vele bits, in de praktijk
minstens 4 bits. Veel gebruikte systemen gebruiken sleutels van
40, 56 tot 128 bits.</P>

<P>Er zijn vele systemen beschikbaar, onder andere DES, triple
DES, AES en IDEA (International Data Encryption Algorithm). Indien
VPN apparatuur niet specificeert welke methode gebruikt wordt,
is het meestal DES. DES kan werken met een sleutel van 56 bits.
Triple DES gebruikt twee verschillende sleutels van 56 bits, hetgeen
dit systeem uiterst moeilijk te kraken maakt. IDEA gebruikt ineens
een sleutel van 128 bits. AES eveneens.</P>

<P>Zoals volgende figuur toont, gebruiken beide partners in de
communicatie dezelfde sleutel.</P>

<P><CENTER><IMG SRC="image002.jpg" WIDTH="507" HEIGHT="150" ALIGN="BOTTOM"
BORDER="0" NATURALSIZEFLAG="3"></CENTER></P>

<P>Het is duidelijk dat hoe langer een sleutel gebruikt wordt,
hoe erger de schade is wanneer deze gevonden wordt, omdat er meer
berichten met dezelfde sleutel verstuurd zijn. Een bijkomend probleem
is dat wanneer er meer berichten verstuurd zijn, het in het algemeen
gemakkelijker wordt de sleutel te vinden, bijvoorbeeld door een
hystogram op te stellen betreffende de frequentie van voorkomen
van de lettertekens.</P>

<P>Daarom is het nodig dat zeer regelmatig (om de paar minuten)
andere sleutels gebruikt worden.</P>

<P>Een extra probleem hierbij is dat alle partners een andere
sleutel gebruiken wanneer ze met iemand anders communiceren. Wanneer
er bijvoorbeeld drie deelnemers zijn, A, B en C, zal er een andere
sleutel gebruikt worden voor de communicatie tussen A en C dan
voor de communicatie tussen A en B.</P>

<P>Wanneer er dus vele sleutels in gebruik zijn, en deze sleutels
moeten regelmatig veranderd worden, is het dus een aartsmoeilijke
taak om dit geheel gesynchroniseerd te houden.</P>

<P>Daarom is asymmetrische encryptie eenvoudiger. <BR>
</P>

<P><B>Asymmetrische encryptie</B></P>

<P>Bij asymmetrische encryptie heeft elke deelnemer twee sleutels,
die niet uit mekaar af te leiden zijn.</P>

<P>Een van de twee sleutels is uiterst geheim (priv&eacute;),
terwijl de andere sleutel publiek is.</P>

<P>Omdat men meestal beide sleutels gaat mengen, bekomt en gebruikte
sleutels (zie verder) van vlot 1024 bits lang. Dit is meer dan
voldoende!</P>

<P>Er zijn meerdere systemen in omloop, onder andere dat van Diffie-Helman.
We zullen dit hier niet bespreken.</P>

<P>Veel gebruikt evenwel is het RSA encryptie systeem. Dit zit
ondermeer in Microsoft Explorer, Netscape Navigator, Lotus Notes,
... .</P>

<P>Alice zal, wanneer ze een boodschap naar Bob wil sturen, de
publieke sleutel van Bob gebruiken. Alleen Bob kan dit bericht
ontcijferen met zijn eigen geheime sleutel.<BR>
</P>

<P><CENTER><IMG SRC="image004.jpg" WIDTH="511" HEIGHT="434" ALIGN="BOTTOM"
BORDER="0" NATURALSIZEFLAG="2"></CENTER></P>

<P>Het grote nadeel van RSA is dat het traag is: tot 10.000 keer
trager dan DES.</P>

<P>Toch kan men RSA gebruiken voor het veilig doorsturen van een
DES sleutel. Dit is dan een random cijfer van voldoende bits.
Zoals in vorige paragraaf besproken moet dit zeer dikwijls gebeuren.
Daarna kan men bijvoorbeeld DES gebruiken.</P>

<P><CENTER><IMG SRC="image006.jpg" WIDTH="511" HEIGHT="482" ALIGN="BOTTOM"
BORDER="0" NATURALSIZEFLAG="3"></CENTER></P>

<P><CENTER>&nbsp;</CENTER></P>

<P>Rest nog het probleem van de distributie van de publieke sleutels.
Dit kan ondermeer met behulp van een derde partner, een certificate
authority (CA). In de meest gevallen zal dit organisme zowel de
private als de publieke sleutel aanmaken en deze naar de juiste
personen sturen. Samen met de private sleutel moet natuurlijk
een certificaat reizen om aan te tonen dat het hier om beveiligde
data gaat (geldigheid van de sleutel).</P>

<P>In dit certificaat staat meestal een vervaldatum, de naam van
het certificate authority en een serial number. Het bevat in alle
geval ook de handtekening van het CA (zie volgende paragraaf).</P>

<P>Er bestaat een formaat voor de berichtuitwisseling met een
CA, namelijk X.509.</P>

<P>Eens Alice en Bob elkaars publieke sleutels kennen, kan de
communicatie starten. Dit natuurlijk op voorwaarde dat hun hard-
en software dezelfde encryptie kan ondersteunen.</P>

<P><CENTER><IMG SRC="image008.jpg" WIDTH="375" HEIGHT="316" ALIGN="BOTTOM"
BORDER="0" NATURALSIZEFLAG="3"></CENTER></P>

<P>&nbsp;</P>

<P><B>Een digitale handtekening</B></P>

<P>Wanneer men bijvoorbeeld belangrijke financi&euml;le transacties
wenst te doen via het Internet, is het vanzelfsprekend dat beide
partners absolute zekerheid willen hebben. Wanneer een klant aan
de bank het bevel geeft een goudvoorraad te kopen, moet hij dit
zeker 'ondertekenen'. Op papier kan dit, maar elektronisch is
dit minder eenvoudig. Daarom bestaat volgend systeem.</P>

<P>Alice wenst een ondertekend bericht naar Bob te sturen. Eerst
en vooral zal ze dit bericht door middel van een hashing functie
sturen. Deze zal uit dit bericht een kort bitpatroon afleiden,
dat uniek is voor het bericht. De hashing functie is irreversibel:
uit het relatief korte bitpatroon van bijvoorbeeld 128 bits (digest)
kan het oorspronkelijke bericht niet meer hersteld worden.</P>

<P>Daarna zal Alice de digest encrypteren met haar eigen priv&eacute;
encryptiesleutel. Dit vormt haar digitale handtekening. Deze handtekening
hangt ze aan het oorspronkelijke bericht en gaat dit geheel encrypteren
met Bob's publieke sleutel.</P>

<P>Bob zal, als ontvanger, vanzelfsprekend het bericht decrypteren
met zijn private sleutel en daarna met de publieke sleutel van
Alice. Indien dit geheel leesbaar is, weet hij zeker dat het van
Alice komt, want alleen de publieke sleutel van Alice 'past' op
haar private sleutel. Bob zal het bericht, net zoals Alice, met
de hashing functie processen. Indien dit hetzelfde bestand (digest)
geeft als het digest dat met het bericht mee kwam, weet hij zeker
dat dit bericht niet veranderd is.</P>

<P><BR>
Het is duidelijk dat de hashing functie aan twee eisen moet voldoen:<BR>
- ze mag niet inverteerbaar zijn: uit de digest mag het oorspronkelijke
bericht niet recupereerbaar zijn.<BR>
- twee berichten mogen geen zelfde digest opleveren.<BR>
</P>

<P><B>user authenticatie en autorisatie</B></P>

<P>Om na te gaan of de gebruiker echt is wie hij zegt te zijn,
gebruikt men de combinatie gebruikersnaam/paswoord.</P>

<P>Het is onnodig te vermelden dat dit vele gevaren inhoudt: is
het paswoord de naam van de echtgenote, ... . Indien het paswoord
zeer ingewikkeld is, mag men het zeker niet opschrijven en op
de terminal plakken.</P>

<P>Er bestaan meerdere systemen betreffende paswoord beveiliging:<BR>
- PAP of paswoord authenticatie protocol: hier geeft de gebruiker
zijn naam en paswoord. Het paswoord wordt geverifieerd in een
database.<BR>
- CHAP of challenge handshake authenticatie protocol: hierbij
geeft de gebruiker zijn naam en wachtwoord. De host reageert met
een random cijfer. Dit moet door de aanlogger gebruikt worden
om een antwoord te formuleren. Indien dit antwoord datgene is
wat de host verwacht, is alles OK.</P>

<P>Microsoft supporteert zowel PAP als CHAP. Dit kan dus goed
gebruikt worden om aan te loggen via een PPTP verbinding op een
NT server.</P>

<P>&nbsp;

</BODY>
</HTML>
